<html>
  <head>
    <meta charset="utf-8" />
<meta name="viewport" content="width=device-width, initial-scale=1" />
<title>岳陽樓記 范仲淹 | Little Reverie</title>
<link rel="shortcut icon" href="https://jasondeepny.github.io/favicon.ico?v=1678430044992">
<link href="https://cdn.jsdelivr.net/npm/remixicon@2.3.0/fonts/remixicon.css" rel="stylesheet">
<link rel="stylesheet" href="https://jasondeepny.github.io/styles/main.css">
<link rel="alternate" type="application/atom+xml" title="岳陽樓記 范仲淹 | Little Reverie - Atom Feed" href="https://jasondeepny.github.io/atom.xml">
<link rel="stylesheet" href="https://fonts.googleapis.com/css?family=Droid+Serif:400,700">



    <meta name="description" content=" 慶曆四年春，滕子京謫守巴陵郡。
越明年，政通人和，百廢具興。乃重修岳陽樓，增其舊制，刻唐賢 、今人詩賦於其上；屬予作文以記之。
 予觀夫巴陵勝狀，在洞庭一湖。銜遠山，吞長江 ，浩浩湯湯，橫無際涯；朝暉夕陰，氣象萬千。
此則岳陽樓之大觀也，..." />
    <meta name="keywords" content="开篇词" />
    <link rel="stylesheet" href="https://cdnjs.cloudflare.com/ajax/libs/KaTeX/0.10.0/katex.min.css">
    <script src="//cdn.jsdelivr.net/gh/highlightjs/cdn-release@11.5.1/build/highlight.min.js"></script>
  </head>
  <body>
    <div class="main">
      <div class="main-content">
        <div class="site-header">
  <a href="https://jasondeepny.github.io">
  <img class="avatar" src="https://jasondeepny.github.io/images/avatar.png?v=1678430044992" alt="">
  </a>
  <h1 class="site-title">
    Little Reverie
  </h1>
  <p class="site-description">
    温故而知新 可以为师矣。
  </p>
  <div class="menu-container">
    
      
        <a href="/" class="menu">
          首页
        </a>
      
    
      
        <a href="/archives" class="menu">
          归档
        </a>
      
    
      
        <a href="/tags" class="menu">
          标签
        </a>
      
    
  </div>
  <div class="social-container">
    
      
        <a href="https://github.com/Jasondeepny" target="_blank">
          <i class="ri-github-line"></i>
        </a>
      
    
      
        <a href="https://twitter.com/jasondeppny" target="_blank">
          <i class="ri-twitter-line"></i>
        </a>
      
    
      
    
      
    
      
    
  </div>
</div>

        <div class="post-detail">
          <article class="post">
            <h2 class="post-title">
              岳陽樓記 范仲淹
            </h2>
            <div class="post-info">
              <span>
                2023-03-10
              </span>
              <span>
                2 min read
              </span>
              
                <a href="https://jasondeepny.github.io/tag/8Ey1AIALW/" class="post-tag">
                  # 开篇词
                </a>
              
            </div>
            
            <div class="post-content-wrapper">
              <div class="post-content" v-pre>
                <p> 慶曆四年春，滕子京謫守巴陵郡。<br>
越明年，政通人和，百廢具興。乃重修岳陽樓，增其舊制，刻唐賢 、今人詩賦於其上；屬予作文以記之。<br>
 予觀夫巴陵勝狀，在洞庭一湖。銜遠山，吞長江 ，浩浩湯湯，橫無際涯；朝暉夕陰，氣象萬千。<br>
此則岳陽樓之大觀也，前人之述備矣。然則北通巫峽，南極瀟湘，遷客騷人，多會於此，覽物之情，得無異乎？<br>
 若夫霪雨霏霏，連月不開；陰風怒號，濁浪排空；日星隱耀，山岳潛形；商旅不行，檣傾楫摧；薄暮冥冥，虎嘯猿啼。登斯樓也，則有去國懷鄉，憂讒畏譏，滿目蕭然，感極而悲者矣。<br>
 至若春和景明 ，波瀾不驚 ，上下天光，一碧萬頃；沙鷗翔集，錦鱗游泳，岸芷汀蘭，郁郁青青。而或長煙一空，皓月千里，浮光躍金，靜影沉璧；漁歌互答，此樂何極 ﹗登斯樓也，則有心曠神怡，寵辱皆忘，把酒臨風，其喜洋洋者矣。<br>
 嗟夫！予嘗求古仁人之心，或異二者之為 。何哉？不以物喜，不以己悲。<br>
居廟堂之高，則憂其民；處江湖之遠，則憂其君。是進亦憂，退亦憂，然則何時 而樂耶？<br>
其必曰：「先天下之憂而憂，後天下之樂而樂」歟！噫！微斯人，吾誰與歸﹗</p>

              </div>
              <div class="toc-container">
                
              </div>
            </div>
          </article>
        </div>

        

        

        <div class="site-footer">
  
  <a class="rss" href="https://jasondeepny.github.io/atom.xml" target="_blank">
    <i class="ri-rss-line"></i> RSS
  </a>
</div>

      </div>
    </div>

    <script>
      hljs.initHighlightingOnLoad()

      let mainNavLinks = document.querySelectorAll(".markdownIt-TOC a");

      // This should probably be throttled.
      // Especially because it triggers during smooth scrolling.
      // https://lodash.com/docs/4.17.10#throttle
      // You could do like...
      // window.addEventListener("scroll", () => {
      //    _.throttle(doThatStuff, 100);
      // });
      // Only not doing it here to keep this Pen dependency-free.

      window.addEventListener("scroll", event => {
        let fromTop = window.scrollY;

        mainNavLinks.forEach((link, index) => {
          let section = document.getElementById(decodeURI(link.hash).substring(1));
          let nextSection = null
          if (mainNavLinks[index + 1]) {
            nextSection = document.getElementById(decodeURI(mainNavLinks[index + 1].hash).substring(1));
          }
          if (section.offsetTop <= fromTop) {
            if (nextSection) {
              if (nextSection.offsetTop > fromTop) {
                link.classList.add("current");
              } else {
                link.classList.remove("current");    
              }
            } else {
              link.classList.add("current");
            }
          } else {
            link.classList.remove("current");
          }
        });
      });

    </script>
  </body>
</html>
